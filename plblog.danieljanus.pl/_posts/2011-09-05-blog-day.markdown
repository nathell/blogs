---
layout: theme:post
title: Spóźniony wpis na Blog Day 2011
date: 2011-09-05
comments: true
categories: BlogDay
---

Przegapiłem tegoroczny Dzień Blogów. Ale kto powiedział, że notka
zawierająca odnośniki do pięciu lubianych i czytanych przeze mnie blogów
nie ma prawa pojawić się kilka dni po kanonicznej dacie? Oto więc one:

 * [Notatnik zapisywany wieczorami][1]: na tej liście teoretycznie nie
powinno być blogów z "mojej branży" czyli okołoinformatycznych, ale nie
mogę tu nie umieścić odnośnika do zapisków Marcina Kasperskiego. Bo też
nie są one _stricte_ techniczne (z ostatnich miesięcy przychodzi mi na
myśl świetna [notka o autorytetach][4]), a są dla mnie wzorem: setki
wpisów, a każdy obszerny, wartościowy i zawierający oryginalne
przemyślenia lub cenną syntezę wiedzy. Marcin nie stara się zaskarbić
sobie czytelników akcjami marketingowymi i nie dba specjalnie o rozgłos.
Po prostu robi swoje: pisze ciekawie. Bardzo, bardzo bym chciał, żeby
takich blogów było więcej.
 * [Migotanie słów][2]: Polski matematyk w Brazylii: o
kulturze, o historii, o brazylijskich doświadczeniach i, jakże by
inaczej, o matematyce. Jeśli miałbym określić ten blog jednym
przymiotnikiem, byłoby to słowo "mądry". Dziękuję, Andrzeju.
 * [Widziane z okna na strychu][5]: Można by powiedzieć, że to blog
feministyczny, ale to bardzo spłycające określenie. Jak dotąd, siedem
wpisów. Ale jakich! Już pierwszy ujął mnie stylem i roztropnością -
chciałbym umieć pisać takim językiem i z takim wyczuciem o trudnych
sprawach.
 * [Haderech, czyli droga][6]: O ilu miejscach w sieci mogę powiedzieć
"pamiętam, jak tu trafiłem"? O tym tak, choć od roku nie jest już
aktualizowane. Szukałem, skąd się wziął tekst "Who By Fire" Cohena --
jak się okazuje, jest on zaczerpnięty z Unetane Tokef, dwunastowiecznej
hebrajskiej modlitwy. Bardzo ciekawe studium odkrywania własnej
tożsamości i odkrywania starodawnej ścieżki. Polecam i podziwiam.
 * [Złote myśli Piotra S.][3]: zanim Twitter stał się, ten blog już był.
Trudno mi oddać jego specyfikę, polecam po prostu zajrzenie i
doświadczenie specyficznego humoru autora :-)

I na zakończenie ciekawostka liczbowa: trzy z opisywanych blogów
prowadzone są w serwisie Blox, a dwa używają autorskich silników. _Go
figure._

 [1]: http://notatnik.mekk.waw.pl/
 [2]: http://andsol.blox.pl/html
 [3]: http://www.bajobongo.net/zerro/piotr/blog/
 [4]: http://notatnik.mekk.waw.pl/archives/259-Autorytet.html
 [5]: http://zoknanastrychu.blox.pl/html
 [6]: http://haderech.blox.pl/html
