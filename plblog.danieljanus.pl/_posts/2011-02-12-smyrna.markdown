---
layout: theme:post
title: Smyrna
date: 2011-02-12
comments: true
categories: Clojure CoffeeScript programowanie
---

Dziś chciałbym zaprezentować kolejny stworzony przeze mnie przykład
wykorzystania Clojure w praktyce -- program [Smyrna][1]. To proste
narzędzie do przeszukiwania korpusów: umożliwia łatwe zindeksowanie
zbioru dokumentów w formacie HTML, wyszukanie wystąpień interesującego
nas leksemu i stworzenie listy frekwencyjnej słów.

<img src="/images/posts/smyrna.png">

Program zrodził się z potrzeby chwili (potrzebowałem porównać
wystąpienia pewnej grupy słów w różnych zestawach danych), ale
uznałem, że jest na tyle użyteczny, że może przydać się nie tylko
mnie. Zwłaszcza że nie było dotąd programu na wolnej licencji, który
by umożliwiał *łatwe* przeszukiwanie własnych zbiorów polskich
tekstów. Można wykorzystać [Poliqarpa][2], w którym też maczałem palce
(a raczej nurzałem ręce), jednak używanie go z własnymi zbiorami
danych wymaga ekwilibrystyki w stylu [dxces][3] i jest trudne do
przeskoczenia dla nietechnicznych użytkowników. Jest więc Smyrna
swoistym uzupełnieniem dla Poliqarpa -- [stąd zresztą nazwa][4].

Z technicznego punktu widzenia interesujący może być sposób, w jaki
skonstruowałem interfejs użytkownika. Mimo że Smyrna jest w zasadzie
aplikacją desktopową, obsługuje się ją przez przeglądarkę WWW:
uruchamiany jest lokalny serwerek HTTP na porcie 8080, a następnie
przeglądarka z tym adresem; cała dalsza komunikacja między
JavaScriptowym kodem klienckim a Clojurowym silnikiem przeszukującym
odbywa się przez JSON-RPC.

W ramach ćwiczenia, kliencki kod napisałem w nowej, alternatywnej
składni dla JavaScriptu, czyli zyskującym coraz większą popularność
[CoffeeScripcie][5]. Eksperyment uważam za udany: kod wychodzi
czytelniejszy i zwięźlejszy niż w "zwykłym" JS.

 [1]: http://smyrna.danieljanus.pl
 [2]: http://poliqarp.sf.net
 [3]: http://github.com/nathell/dxces
 [4]: http://pl.wikipedia.org/wiki/Polikarp_ze_Smyrny
 [5]: http://jashkenas.github.com/coffee-script/
