---
layout: theme:post
title: "JLM: o to chodzi"
date: 2012-12-24
comments: true
categories: lingwistyka czasopismo open-content
---

Jeśli próbowaliście, Drodzy Czytelnicy tego bloga, kiedyś zgłębić
jakiś temat czytając poświęcone mu artykuły naukowe, to wiecie, że to
kosztuje. I to sporo. Typowa cena za pojedynczy artykuł w wersji
elektronicznej to kilkanaście-kilkadziesiąt dolarów; a jeśli chce się
pozostawać z tematem na bieżąco, pozostaje subskrypcja czasopisma,
której koszty potrafią iść w tysiące dolarów rocznie za
periodyk. Jeśli nie jest się afiliowanym przy jakiejś instytucji,
która ma wykupione odpowiednie subskrypcje, albo nie jest się w stanie
znaleźć biblioteki z takowymi, to dostęp do interesującej nas wiedzy
jest praktycznie zablokowany. 

Sprawy nie ułatwia fakt, że niektóre wydawnictwa uznanych periodyków
stosują praktyki niekoniecznie godne moralnej aprobaty, jak grupowanie
swoich publikacji w paczki i oferowanie ich subskrypcji tylko w tej
formie (oczywiście po odpowiednio wysokich cenach), bez możliwości
otrzymywania poszczególnych tytułów _à la carte_ -- przez co
biblioteki zmuszone są płacić za materiały, z których nikt potem nie
korzysta. Na początku roku głośny był [bojkot wydawnictwa Elsevier]
zainicjowany przez Tima Gowersa, laureata Medalu Fieldsa; pod
[petycją] podpisało się ponad dziesięć tysięcy naukowców
reprezentujących rozmaite dziedziny wiedzy.

 [bojkot wydawnictwa Elsevier]: http://lj.libraryjournal.com/2012/01/publishing/petition-targeting-elseviers-business-practices-begins-to-snowball/
 [petycją]: http://thecostofknowledge.com/

Kto na tym zyskuje? Właściwie wyłącznie wydawcy (Wikipedia podaje,
że dochód netto wspomnianego wydawnictwa Elsevier za rok 2010 wyniósł
ponad miliard dolarów). Kto traci? My wszyscy, i to na wiele
sposobów. Raz dlatego, że wydatki na czasopisma naukowe stanowią
lwią część i tak skandalicznie niskiego budżetu bibliotek placówek
naukowych (nawet jeśli udało nam się już znaleźć artykuł w bibliotece, 
i tak za niego zapłaciliśmy wydawcy wszyscy z naszych podatków);
po wtóre -- chciałoby się, żeby wiedza była wolna: żebyśmy uzbrojeni
tylko w naszą własną cierpliwość i pasję byli w stanie dzięki
dostępowi do niej _zrobić różnicę_.

Dlatego tak cenna jest Wikipedia. (Wyobrażacie sobie Internet bez
niej?) Dlatego tak ważne są projekty takie jak [arXiv.org], grupujące
setki tysięcy artykułów naukowych, głównie z zakresu fizyki. I dlatego
tak się ucieszyłem, znalazłszy w skrzynce informację o ukazaniu się
numeru zerowego nowego periodyku z zakresu językoznawstwa.

 [arXiv.org]: http://arxiv.org

[Journal of Language Modelling], bo o nim mowa, będzie starał się
łączyć tematykę lingwistyki teoretycznej i przetwarzania języka
naturalnego (NLP). Nadsyłanie artykułów udostępnionych na wolnych
licencjach Creative Commons jest nie tylko możliwe, ale wręcz
wymagane (przy czym komitet redakcyjny silnie zaleca używanie
licencji CC-BY 3.0, a więc najbardziej permisywnej). Równocześnie
nowy periodyk nie czyni żadnych ustępstw w kwestii zachowania
najwyższych standardów naukowych: artykuły muszą stać na wysokim
poziomie merytorycznym i ortograficznym, a każdy z nich przed
publikacją będzie musiał w ramach _peer review_ zostać pozytywnie
zaopiniowany przez co najmniej trzech recenzentów.

 [Journal of Language Modelling]:  http://nlp.ipipan.waw.pl/ojs/index.php/JLM/issue/

Takich inicjatyw jest wciąż bardzo mało. Tym bardziej warto je
doceniać i reklamować, zwłaszcza że mamy do czynienia z
przedsięwzięciem rodzimym -- pomysł pojawił się w Instytucie
Podstaw Informatyki PAN. Wierzę, że JLM w krótkim czasie
zyska sobie renomę i trafi na listy czasopism punktowanych.
Brawo!
