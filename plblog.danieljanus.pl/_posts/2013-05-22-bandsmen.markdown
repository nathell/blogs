---
layout: theme:post
title: Szaleniec ze zdalnym detonatorem 
date: 2013-05-22
comments: true
categories: PinkFloyd Waters tłumaczenia
---

Dzisiejszy _Evening Standard_ przywitał mnie wielkim tytułem na
okładce:
 
_[MAN IS CHARGED WITH 1982 HYDE PARK BOMBINGS][1]_
 
 [1]: http://www.standard.co.uk/news/crime/ira-hyde-park-bombing-john-anthony-downey-61-is-charged-with-murders-of-four-soldiers-in-1982-8626847.html
 
W lipcu 1982 roku w londyńskich parkach Hyde Park i Regent's Park
odbywały się uroczystości wojskowe. Doszło do dwóch eksplozji,
wywołanych, jak później ustalono, wybuchami zdalnie zdetonowanych
bomb domowej roboty. W Hyde Parku zginęło czterech kawalerzystów
z regimentu Blues & Royals, a w Regents Parku bomba umieszczona
pod sceną zabiła siedmiu muzyków wojskowych z Royal Green Jackets.
Osoba podejrzana o zdetonowanie pierwszej bomby została właśnie
zatrzymana na lotnisku Gatwick.
 
Gdyby chodziło o inny incydent z powojennej historii Wielkiej
Brytanii, prawdopodobnie niewiele by mi to powiedziało. Bardzo
mało wiem o północnoirlandzkich dążeniach zjednoczeniowych,
a prawie nic o IRA -- i na pewno nie byłbym w stanie wymienić
innego zamachu. Tymczasem o tym słyszałem wcześniej. Skąd? 

Jakiś czas temu próbowałem zmierzyć się z tłumaczeniem tekstu utworu
"The Gunner's Dream" Pink Floyd, o którym już tu kiedyś
[pisałem][2]. Zmusiło mnie to do dokładnego przeczytania tekstu i
zastanowienia się nad znaczeniem tych fragmentów, nad którymi do tej
pory się prześlizgiwałem. Zacząłem więc drążyć i odkrywać liczne
Watersowe odniesienia literackie, kulturowe i historyczne.

<iframe width="100%" height="500" src="https://www.youtube.com/embed/g9mhU1mm5P0" frameborder="0" allowfullscreen></iframe>

W ten sposób dowiedziałem się, że końcówka frazy "...space between the
heavens and the corner of some foreign field" to nawiązanie do sonetu
_[The Soldier][3]_ Ruperta Brooke'a, poety, którego można nazwać
"angielskim Baczyńskim" ze względu na jego śmierć w I wojnie światowej
w niecały rok po napisaniu tego wiersza, który w ten sposób stał się czymś
w rodzaju samospełniającej się przepowiedni. Motyw pól pierwszowojennych
powraca zresztą na tej płycie kilkakrotnie, jak w "Southampton Dock",
gdzie "mute reminder of the poppy fields and graves" przywodzi na myśl
sztuczne czerwone maki, jakie widzi się na londyńskich ulicach wpięte
w klapy marynarek w Remembrance Day.

Tak dowiedziałem się też, o co chodzi w owym fragmencie mówiącym
dosłownie o "szaleńcach, którzy za pomocą zdalnie sterowanych
urządzeń przedziurawiają muzyków", o którym przypomniał mi
dzisiejszy artykuł.

> you can relax on both sides of the tracks, <br/>
> and maniacs don't blow holes in bandsmen by remote control

To byłoby bardzo trudne do dosłownego oddania po polsku. Z jednej
strony mamy tu efekt akustyczny przywodzący na myśl eksplozję,
wywołany przez instrumentację głoskową w "dOn't blOw hOles iN
BandsMeN By", a z drugiej -- niedostatek ekwiwalentów: "bandsman"
to przede wszystkim "muzyk wojskowy"; nie ma też zwięzłego,
jednosłowowego odpowiednika "remote control" innego niż "pilot",
ale jego użycie wywołałoby niepożądane skojarzenie ze sprzętem RTV.

Ze względu na te trudności, a także mając świadomość niezrozumiałości
tego odwołania sprzed trzydziestu lat dla nie-Brytyjczyka,
zdecydowałem się na zastąpienie w mojej wersji zamachu w Regents
Parku innym zamachem, którego echa wciąż jeszcze brzmią silnie na
całym świecie: "...gdzie spokojnie trwać możesz w wierze, że / w wieże
dwie samolot żaden nie wbije się..."

Oto efekt próby (oryginalny tekst do znalezienia na przykład [tutaj][4]) --
jestem boleśnie świadom jego niedostatków i niedorastania do pięt
oryginałowi, ale skoro, jak wieść niesie, istnieją wersje 
[jeszcze gorsze][5], myślę, że warto próbować.

<p
style="font-size: 1.3vw; line-height: 1.6vw; width: 100%;">
<strong>SEN KANONIERA</strong><br/><br/>

wspomnień kłąb<br/>
przez mgłę chmur<br/>
strumieniem spływa na spotkanie ze mną w dół —<br/>
lecz gdzieś w przestrzeni między niebem a małym skrawkiem obcych ziem —<br/>
tam miałem sen,<br/>
tak, miałem sen.<br/><br/>

żegnaj, Max,<br/>
Mamo, pa...<br/>
po nabożeństwie, w chłodzie listopadowego dnia,<br/>
do samochodu kroczysz z nią, a pasemka jej włosów srebrzy szron,<br/>
słyszysz bijący dzwon, na przypasaną zerkasz broń,<br/>
i gdy spływają łzy na przepaskę, co jej zdobi skroń,<br/>
ujmujesz jej dłoń i chwytasz za ten sen.<br/><br/>

miejsce, gdzie jest<br/>
co jeść, gdzie spać,<br/>
gdzie stary wiarus może na ulicy stać,<br/>
gdzie możesz głośno mówić o wątpliwościach i obawach,<br/>
i gdzie nie znika nikt, i żaden ciężki but wojskowy nie kopie w twoje drzwi,<br/>
i gdzie spokojnie trwać możesz w wierze,<br/>
że w wieże dwie samolot żaden nie wbije się,<br/>
i gdzie nie trzeba martwić się o wikt,<br/>
i nikt już nie zabija dzieci, nikt,<br/>
nikt już nie zabija dzieci, nikt.<br/><br/>

noc w noc i wciąż, krążąc po umysłu dnie,<br/>
ten sen w szaleństwo wpędza mnie________.<br/><br/>

na małym skrawku obcej ziemi kanonier dzisiaj śpi,<br/>
już; stało się<br/>
i nie da się wymazać ostatnich scen —<br/>
pamiętaj ten sen,<br/>
pamiętaj.
</p>

 [2]: http://plblog.danieljanus.pl/blog/2011/02/28/sen-elektryka/
 [3]: http://www.famousliteraryworks.com/brooke_the_soldier.htm
 [4]: http://www.azlyrics.com/lyrics/pinkfloyd/gunnersdream.html
 [5]: http://www.redcoon.pl/Z35504301184KS-In-Rock-Roger-Waters-PINK-FLOYD-Antologia-tekst%C3%B3w-i-przek%C5%82ad%C3%B3w-1968-2002_Sztuka
