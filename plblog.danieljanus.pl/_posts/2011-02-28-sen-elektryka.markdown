---
layout: theme:post
title: "Przeczytane: Sen elektryka (Wiesław Myśliwski, „Traktat o łuskaniu fasoli”)"
date: 2011-02-28
comments: true
categories: przeczytane
---

Mówi się czasem, że zapamiętujemy wszystko, co rejestrują nasze
zmysły. Nawet jeśli wydaje się, że jakieś mało z pozoru znaczące
zdarzenie z przeszłości odeszło w zapomnienie -- bywa, że ni stąd ni
zowąd przypominamy je sobie pod wpływem nowych zmysłowych doznań albo
skojarzeń. I właśnie czegoś takiego ostatnio doświadczyłem, odłożywszy
na półkę właśnie przeczytany "Traktat o łuskaniu fasoli" Wiesława
Myśliwskiego.

To było jakieś cztery, może pięć lat temu; siedziałem wtedy w którymś
ze stołecznych Sphinxów, jedząc obiad. Między jednym a drugim kęsem
moje uszy wychwyciły znaną melodię, której zdecydowanie nie
spodziewałem się usłyszeć w radiu "pod kotleta". Pink Floyd. Który
utwór Floydów może puszczać popularna rozgłośnia? "Money"? "Another
Brick In The Wall, Part II"? Może od wielkiego dzwonu "Wish You Were
Here"? Nie, to był utwór z jednego z najposępniejszych, najmniej
podkotletowo wtapiających się w tło albumów (a przy okazji mojego
ulubionego).  "The Gunner's Dream" z płyty "The Final Cut".

Jest taki moment w tym utworze, kiedy przeciągłe "...and hold on to
the dream" Watersa zanika przechodząc w długie solo saksofonowe. I
właśnie wtedy usłyszałem ten saksofon inaczej. Do tej pory wydawało mi
się, że harmonijnie współbrzmi z resztą, teraz jednak wybijał się,
skrzeczał, zaznaczał się niespokojnym dysonansem. Mniej miło, ale może
bardziej pasująco do nastroju utworu. Niepokój, niejasne wrażenie
czegoś utraconego, co już nie istnieje. Ot, szybko wietrzejąca emocja,
ale w uśpieniu przetrwała lata.

I obudziła się z ostatnią stroną "Traktatu...".

Blurb na okładce mówi o "drążeniu Tajemnicy", o "nieszukaniu łatwych
rozwiązań", o "metafizyce". Może tak, ale nie to zapamiętam. Zwłaszcza
że sama fabuła nie jest zawiła: oto u starszego pana zjawia się
przybysz poszukujący fasoli do kupienia; fasolę ma ów pan tylko
niełuskaną, więc zaprasza nieznajomego do domu i podczas całodziennego
wspólnego łuskania snuje monolog - opowieść o sobie. O wspomnieniach z
dzieciństwa, o rzece i lampie naftowej. O strasznych doświadczeniach
wojny. O trudnych powojennych czasach odbudowy. O ciężkiej pracy
elektryka i, tak, tak, o saksofonach. A także o kapeluszach i psach.
Jest ten monolog bardzo naturalny i pozbawiony śladu pretensjonalności
(i w tym tkwi jego siła: przywodzi mi na myśl równie mocne i proste
"Requiem" Achmatowej), a mimo to zmusza do myślenia i zadawania pytań.

Jeśli przyjąć definicję prozy Włodka Holsztyńskiego (parafrazuję:
proza to taki tekst literacki, w którym autor podaje 90% obrazu,
zostawiając czytelnikowi zbudowanie sobie pozostałych 10%; ta
definicja stawia prozę w opozycji do poezji, w której ta proporcja
jest pół na pół -- te procenty są oczywiście umowne, ale dają pewne
wyobrażenie o roli czytelnika), to na tej skali "Traktat..." sytuuje
się gdzieś pomiędzy. Bo jest niedopowiedziany, bo budzi wątpliwości,
bo pozwala zajrzeć do niedookreślonego świata, który nie jest moim
światem.

Ale podoba mi się. Bardzo polecam.

