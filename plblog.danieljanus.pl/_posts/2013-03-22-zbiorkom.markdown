---
layout: theme:post
title: Porównanie prostych taryf zbiorkomu w Warszawie i Londynie
date: 2013-03-22
comments: true
categories: zbiorkom Warszawa Londyn
---

### Ile kosztuje przejazd komunikacją miejską z punktu A do punktu B w Warszawie?
  
To bardzo proste.

Obszar obsługiwany przez warszawską komunikację miejską podzielony
jest na dwie strefy, z których pierwsza odpowiada z grubsza granicom
administracyjnym miasta, a druga podwarszawskim miejscowościom. 
Bilet jednorazowy ważny w jednej strefie kosztuje 4,40 zł, a w obu
7 zł. 

Taki bilet ważny jest tylko w pojeździe, w którym został skasowany,
więc jeśli podróż obejmuje przesiadki, to bardziej opłaca się skasować
bilet czasowy: 20-minutowy kosztuje 3,40 zł, 40-minutowy -- 4,60 zł, a
60-minutowy -- 6,40 zł. Wszystkie bilety czasowe są ważne w obu
strefach.

### Ile kosztuje przejazd komunikacją miejską z punktu A do punktu B w Londynie?

To bardzo proste.

*(głęboki wdech)*

Zaczniemy może od autobusów i tramwajów, bo tu sprawa jest _prawie_
tak prosta jak w Warszawie. W całym mieście obowiązuje jedna taryfa za
pojedynczy przejazd (no dobrze, dwie). Tak jak w Warszawie, bilet
jest ważny tylko w pojedynczym pojeździe.

Jeśli płacimy za przejazd gotówką (w autobusie u kierowcy lub w
automatach przystankowych, których jest coraz mniej), to bilet kosztuje
£2.40. Taniej jest płacić specjalną zbliżeniową kartą przedpłaconą,
zwaną _Oyster card_. Opłata wynosi wtedy £1.40, a płatność odbywa
się poprzez przyłożenie karty do żółtego czytnika-kasownika
umieszczonego przy kabinie kierowcy autobusu lub na przystankach
tramwajowych.

Londyn nie ma odpowiednika warszawskich biletów czasowych. Zamiast
tego istnieje dzienna granica opłat, która dla autobusów i tramwajów
wynosi £4.40. Oznacza to, że jeżeli poruszamy się tylko autobusami i
tramwajami, to czwarty przejazd danego dnia kosztuje tylko 20 pensów,
a wszystkie następne są bezpłatne.

Jeśli jedziemy metrem lub pociągiem (podmiejskim, DLR lub Overground), 
to obowiązują inne zasady.

Obszar obsługiwany przez te środki transportu podzielony jest na
<del>sześć</del> <del>dziewięć</del> <del>trzynaście</del>
**szesnaście** stref taryfowych. Strefy od 1 do 6 odpowiadają z
grubsza obszarowi Londynu (1 to centralny Londyn), choć część stacji
w skrajnych strefach leży już poza granicami miasta. Strefy od 7 do 9
to stacje w podlondyńskich miejscowościach obsługiwane przez
Overground i linię metra Metropolitan. Pozostałe strefy są
nienumerowane, czasami (nieoficjalnie) oznaczane literami, a
leżące w nich stacje są obsługiwane tylko przez kolej podmiejską,
z wyjątkiem Watford Junction, do której dojeżdżają również
pociągi London Overground.

Dla każdej pary stref od 1 do 9 oraz Watford Junction (stacja leżąca w
swojej własnej strefie) obowiązują [osobne opłaty][2].  Tak jak przy
autobusach, cena zależy od tego, czy płacimy gotówką (dużo drożej),
czy za pomocą Oyster. W tym drugim przypadku obowiązują różne ceny w
szczycie i poza szczytem.  Szczyt zdefiniowany jest jako godziny od
6:30 do 9:30 i od 16:00 do 19:00 w dni robocze, przy czym decyduje
godzina rozpoczęcia podróży. 

Z Euston (leżącego nominalnie w strefie pierwszej) do pozostałych
stref obowiązują osobne (niższe) ceny w szczycie, a do strefy 8
i Watford Junction również w godzinach pozaszczytowych. 
Wszystkie te kombinacje razem dają około 150 możliwych cen biletów,
zależnie od sytuacji.

Z pociągami jest jeszcze trochę inaczej. Można kupić na nie
bilety bezpośrednio u operatorów (co, jak łatwo zgadnąć,
wychodzi drożej), natomiast cena biletu przy płatności kartą Oyster
zależy od tego, czy którakolwiek część trasy jest oznaczona
na czerwono na [tej mapce][3] -- obejmuje to w szczególności
wszystkie pozostałe strefy nienumerowane. Jeśli nie (co dotyczy
większości tras kolejowych na północ od Tamizy), to ceny przejazdu
są takie jak opisane powyżej dla metra, DLR i Overground.
Jeśli tak, to mają zastosowanie [osobne taryfy][4], inne
w zależności od tego, czy nasza trasa obejmuje wyłącznie 
odcinki kolei zaznaczone na wspomnianej mapce na czerwono,
czy również odcinki zielone lub metro.

Tak jak w przypadku autobusów, istnieje dzienna granica opłat,
odpowiadająca z grubsza cenie biletu dobowego. Jej wysokość
zależy od najdalszej strefy, do której dojeżdżamy. Dla każdej
ze stref zdefiniowane są dwie granice, szczytowa i pozaszczytowa,
przy czym szczyt jest w tym wypadku zdefiniowany inaczej:
jako wszystkie podróże rozpoczęte przed 9:30. Daje to
pięć możliwości w dni robocze:

<table class="entry">
<tr><th>Godzina rozpoczęcia</th><th>Cena biletu</th><th>Liczy się do limitu</th></tr>
<tr><td>04:30 --- 06:30</td><td>Pozaszczytowa</td><td>Szczytowego</td></tr>
<tr><td>06:30 --- 09:30</td><td>Szczytowa</td><td>Szczytowego</td></tr>
<tr><td>09:30 --- 16:00</td><td>Pozaszczytowa</td><td>Pozaszczytowego</td></tr>
<tr><td>16:00 --- 19:00</td><td>Szczytowa</td><td>Pozaszczytowego</td></tr>
<tr><td>19:00 --- 04:30</td><td>Pozaszczytowa</td><td>Pozaszczytowego</td></tr>
</table>

Jesteście jeszcze ze mną?

Bilet musi być ważny na wszystkie strefy, przez które przejeżdżamy.
Nasuwa się pytanie: skąd System wie, którędy pojechaliśmy? Na przykład
z Canada Water (strefa 2) do Willesden Junction (też strefa 2)
możliwe są dwa warianty podróży:

 * szybszy -- metrem linii Jubilee do West Hampstead i dalej pociągiem
   Overground (przejeżdżający przez strefy 1 i 2);
 * wolniejszy -- metrem linii Jubilee do Stratford, po czym pociągami
   Overground przez Gospel Oak (przejeżdżający przez strefy 2 i 3).

Przy czym z tabeli opłat widać, że drugi wariant jest tańszy
(£1.60 w szczycie wobec £2.80 w wariancie pierwszym). 

Otóż System zakłada zawsze, że pojechaliśmy najszybszą drogą (czyli w
danym wypadku naliczyłby opłatę według wariantu pierwszego). Aby
wybrać wariant drugi, należy _explicite_ zaznaczyć naszą trasę. W tym
celu na kilkudziesięciu kluczowych stacjach przesiadkowych
zainstalowane są specjalne czytniki Oyster, które wyglądają jak zwykłe
kasowniki, ale są różowe, a nie żółte. Przekliknięcie się kartą Oyster
przez różowy kasownik mówi Systemowi, żeby na końcu naliczył niższą
cenę. Istnieją jednak trasy, gdzie System zawsze nalicza cenę
przejazdu jak przez strefę pierwszą mimo istnienia tras alternatywnych
omijających tę strefę. Ich lista nie jest jawna.

Co do zasady pojedyncza podróż zdefiniowana jest jako czas "od
wkliknięcia do wykliknięcia" (inaczej niż w Warszawie, w Londynie
trzeba się wkliknąć i wykliknąć kartą Oyster na początku i na końcu
każdej podróży; trzeba o tym pamiętać, bo zapomnienie o wykliknięciu
skutkuje naliczeniem opłaty jak za najdroższy możliwy przejazd ze
stacji źródłowej, przy czym opłata ta nie liczy się do limitu dobowego
-- można to wyprostować, ale trzeba zadzwonić na infolinię Oyster).
Jednak na niektórych stacjach, jak np. London Bridge, metro i kolej są
od siebie oddzielone osobnymi zestawami bramek. Zdefiniowana jest więc
lista par stacji, nazywanych OSI (Out of Station Interchange), gdzie
wykliknięcie się z jednej stacji i bezpośrednio potem wkliknięcie w
określonym terminie do drugiej traktowane jest jako kontynuowanie
podróży, a nie rozpoczęcie nowej. Lista takich par również oficjalnie
nie jest jawna, choć niektóre nieoficjalne strony poświęcone
londyńskiej komunikacji miejskiej publikują jej [przybliżenie][5].
Lista ta jest zmienna i często podczas np. weekendowych robót, gdzie
część linii jest czasowo wyłączona, dodawane są do niej na czas prac
nowe stacje, również niejawnie.

Tak jak w Warszawie, zdefiniowany jest maksymalny czas pojedynczej
podróży. Inaczej jednak niż w Warszawie (gdzie wynosi on po prostu
dwie godziny), londyński maksymalny czas uzależniony jest od
stref, przez które przejeżdżamy, i od dnia i godziny rozpoczęcia
podróży. Na stronie TfL dostępna jest [odpowiednia tabela][6].

Obowiązują również specjalne reguły dotyczące wkliknięcia się i
wkrótce potem wykliknięcia na *tej samej* stacji. To, co się wtedy
dzieje, zależy od czasu przebywania na stacji. Jeśli ten czas jest
krótszy niż 2 minuty, to naliczana jest maksymalna opłata z danej
stacji (ale jeśli w ciągu 45 minut od tego wykliknięcia nastąpi
kolejne wkliknięcie, niekoniecznie na tej samej stacji, to zostaje ona
anulowana). Jeśli od 2 minut do 30 minut, to naliczana jest
minimalna opłata. Natomiast powyżej 30 minut naliczana jest
maksymalna opłata w podwójnej wysokości.

Kartą Oyster można płacić również za przejazd niektórymi innymi
londyńskimi środkami komunikacji publicznej (jest akceptowana
na części promów i w kolejce powietrznej Emirates Air Line)
i obowiązują wtedy specjalne opłaty, na ogół drogie.

### To ile w końcu zapłacę?

A czy to ważne? Zaufaj Systemowi.

### Ale ja chcę wiedzieć wcześniej!

[Sprawdź w Systemie][1].

--------------------------------------------------------------------

Mam nadzieję, że to porównanie prostych zasad obowiązujących w
dwóch stolicach okaże się dla kogoś przydatne. W trosce o własne
zdrowie psychiczne nie przewiduję uaktualniania go ani uzupełniania
o informacje dotyczące zniżek, biletów miesięcznych itd.

 [1]: http://www.tfl.gov.uk/tfl/tickets/faresandtickets/farefinder/current/
 [2]: http://www.tfl.gov.uk/tickets/14416.aspx
 [3]: http://www.tfl.gov.uk/assets/downloads/tickets/national-rail-map.pdf
 [4]: http://www.tfl.gov.uk/tickets/14414.aspx
 [5]: http://www.oyster-rail.org.uk/out-of-station-interchange-osi/
 [6]: http://www.tfl.gov.uk/tickets/14872.aspx
