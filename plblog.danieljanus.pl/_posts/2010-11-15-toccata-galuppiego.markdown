---
layout: theme:post
title: "Wiersze nieprzetłumaczalne: Robert Browning, \"Toccata Galuppiego\""
date: 2010-11-15
comments: true
categories: poezja tłumaczenia
---

"Nie ma wierszy nieprzekładalnych, są tylko leniwi tłumacze". Taki
aforyzm nieznanego autorstwa cytuje Stanisław Barańczak w "Ocalonym w
tłumaczeniu", zastrzegając się, że nie jest pewien jego słuszności. I
choć Barańczak kontestuje istnienie takich wierszy, których on sam nie
potrafiłby na polski przełożyć, nieprzekładalności dopatrując się raczej
w tłumaczeniach w drugą stronę -- ja od czasu do czasu, zastanawiając
się nad tym, jak po polsku mógłby brzmieć ten lub inny wiersz, dochodzę
do wniosku, że dobrze przetłumaczyć się go nie da. Dziś przykład:
_Toccata Galuppiego_ (_A Toccata of Galuppi's_) Roberta Browninga,
wiersz z roku 1855 ze zbioru "Women and Men".

Posłuchajmy pierwszej zwrotki:

> Oh, Galuppi, Baldassaro, this is very sad to find!  
> I can hardly misconceive you; it would prove me deaf and blind;  
> But although I take your meaning, 'tis with such a heavy mind!  

Mówię "posłuchajmy", a nie "popatrzmy" albo "przeczytajmy", bo to jeden
z tych wierszy, które _brzmią_; w nim melodia tekstu jest co najmniej
równie ważna, jak jego dosłowny sens. Napisałem tak, jak gdyby dało się
oddzielić te dwie rzeczy, ale to nieprawda. Ten wiersz jest
autotematyczny: jest o muzyce i zarazem jest muzyką. I to taką, która
jest w stanie przenieść słuchacza w nigdy niewidziane krainy z całym ich
bogactwem, tak, aby czuł tam swoją obecność niemal namacalnie. I właśnie
przeniesienie tej muzyki w obszar naszego języka wydaje mi się
niemożliwe do urzeczywistnienia.

Jak bowiem mógłby wyglądać polski przekład? Jak musiałby oddać różne
aspekty oryginału?

Po pierwsze -- rytm. W oryginale jest to peon trzeci z kataleksą, w
którym każdy wers składa się z czterech stóp. Tak przynajmniej ja to
słyszę; można też to traktować jako ośmiostopowiec trocheiczny (tak
podobno pisał o nim sam Browning w liście do F. J. Furnivalla -- podaję
za wydaniem z komentarzami pod redakcją Woolforda i Karlina), ale moim
zdaniem pierwsze akcenty w każdej parze trochejów są znacznie słabsze
niż drugie. Jednak ta subtelna różnica jest mało istotna wobec pytania,
jaki rytm wybrać dla polskiej wersji?

Już pierwszy półwers narzuca odpowiedź. Inwokacja do kompozytora wydaje
się jednym z tych fragmentów, które trzeba pozostawić nienaruszone na
swoim miejscu, a więc początek brzmiałby jakoś "O Galuppi, Baltazarze!"
albo jakoś podobnie. Tak samo jak w oryginale, dwa peony, po których
następuje średniówkowy oddech, pauza. A jeśli średniówka, to po niej
drugi półwers powinien mieć mniej więcej tę samą długość, może skróconą
o jedną sylabę. Do rozważenia są więc tylko dwa warianty:

 * czterostopowiec peoniczny (bez kataleksy, z rymami żeńskimi),
 * czterostopowiec peoniczny z kataleksą, tak jak w oryginale.

Pierwszy wariant byłby łatwiejszy, bo z rymami żeńskimi jest w
polszczyźnie znacznie mniejszy problem niż z męskimi (w każdej zwrotce,
a jest ich piętnaście, trzeba znaleźć rym potrójny i to niebanalny!)
Jednak wystarczy sobie to wystukać na stole, żeby usłyszeć, dlaczego tak
się nie da:

puk puk PUK puk / puk puk PUK puk / puk puk PUK puk / puk puk PUK puk  
puk puk PUK puk / puk puk PUK puk / puk puk PUK puk / puk puk PUK puk

Słychać? Katarynka. Wciąż ten sam puk-puk-PUK-puk przez sto
osiemdziesiąt iteracji (3 * 15 * 4). Po dwudziestu paru razach można
usnąć; przykuwający uwagę rytm oryginału, z dobitnymi ostatnimi
sylabami, gdzieś uciekł.

A więc tak też nie. Rytm musi być dokładnie taki jak w oryginale, co
skazuje nas na rymy męskie, z którymi, jako się rzekło, jest problem:
słów jednosylabowych jest w języku polskim za mało. W "Oficjalnym
słowniku polskiego scrabblisty" można znaleźć ich kilka tysięcy (na
ponad dwa miliony wszystkich odnotowanych form słów):

    $ egrep '^[^aeioóuyąę]*(y|i?[aeouóąę])[^aeioóuyąę]*$' osps.txt | wc -l
    5975

Z tego przydatnych i możliwych do użycia w nieudziwnionym języku jest
zapewne nie więcej niż tysiąc; reszta to dziwolągi w stylu _angst_,
_alb_ i _agf_ (wybrałem parę na chybił trafił z pierwszej dziesiątki).
Wybranie z tego tysiąca piętnastu wzajemnie rymujących się trójek, 
stanowiących w dodatku trafne ekwiwalenty kawałków oryginału, wydaje się
graniczyć z niemożliwością.

Nawet gdyby się to jednak udało, pozostaje kwestia naturalnej zwięzłości
języka angielskiego, której nie ma polszczyzna. Jest w "Toccacie" wiele
półwersowych fraz składających się tylko z jednosylabowych słów i
brzmiących bardzo naturalnie, jak choćby "It's as if I saw it all." Jak
powiedzieć po polsku w siedmiu sylabach "Tak, jak gdybym to wszystko
widział"? Albo "Venice spent what Venice earned" -- dwukrotne
powtórzenie nazwy Wenecji jest tu bardzo znaczące, ale jedno z nich
trzeba by w polskiej wersji wyrzucić, żeby mieć niezerową ilość miejsca,
a i tak będzie bardzo trudno dobrze oddać tę frazę. Albo te wielokrotne
echolalie, "those suspensions, those solutions", "dear dead women"...

Nie, moim zdaniem się nie da. [Wsłuchajmy się][1] w bicie dzwonów
bazyliki św. Marka, rozbrzmiewające dobitnie w oryginale.

Na zakończenie wspomnę, że cytowany tu fragment pochodzi z późniejszej,
częściej spotykanej redakcji wiersza. W pierwszej wersji, tej z _Women
and Men_, trzecia linijka brzmiała:

> But although I give you credit, 'tis with such a heavy mind!

 [1]: http://www.victorianweb.org/authors/rb/toccata.html
