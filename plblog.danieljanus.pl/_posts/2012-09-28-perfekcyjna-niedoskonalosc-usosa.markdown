---
layout: theme:post
title: Perfekcyjna niedoskonałość USOS-a
date: 2012-09-28
comments: true
categories: USOS, programowanie, rant
---

[Rzeczpospolita] pisze o problemach z [USOS-em]:
 
 [Rzeczpospolita]: http://www.rp.pl/artykul/10,937291-Studenci-bez-cwiczen.html
 [USOS-em]: http://usos.edu.pl/ 
 
> -- Poprawki oprogramowania nie są potrzebne, bo oprogramowania
> lepiej nie da się napisać -- tłumaczy dr Janina Mincer-Daszkiewicz,
> kierownik Komisji ds. USOS z Uniwersytetu Warszawskiego. Jej
> zdaniem problem tkwi w liczbie logowań. -- Jeśli w ciągu pierwszych
> pięciu minut trwania rejestracji na serwery uczelniane rzuca się 5
> czy 10 tysięcy studentów, to i najlepszy komputer nie pomoże --
> dodaje.

[Nazwisko] pani Mincer-Daszkiewicz jest doskonale znane każdemu
studentowi informatyki na Wydziale MIM UW, który w ciągu ostatnich
kilkunastu lat zdawał egzamin z systemów operacyjnych: jej zasługi nie
tylko dydaktyczne, ale również na polu informatyzacji obsługi
Wydziału, a także całego UW, są nie do przecenienia. Tym bardziej
dziwi powyższa wypowiedź.

I nawet nie chodzi mi o to, że stwierdzenie, że nie da się obsłużyć
dziesięciu tysięcy użytkowników naraz, jest zwyczajnie nieprawdziwe
(wystarczy sobie uświadomić wielkość liczby żądań, jakimi w każdej 
sekundzie bombardowane są serwery wyszukiwarki Google, albo ilu
użytkowników naraz jest średnio zalogowanych do Facebooka; bez
kłopotu osiągalne jest [10 tys. żądań na sekundę nawet na pojedynczej maszynie][C10K]).
Problemem jest raczej mentalność wyczuwalna w pierwszym zdaniu.

Kto pierwszy powiedział: "dzieła sztuki nie są nigdy ukończone -- są
porzucane"? Nie wiem; guglanie za "never finished, only abandoned"
daje najrozmaitsze wyniki i pokazuje tę frazę odnoszoną do
najrozmaitszych dziedzin, w tym do oprogramowania. Każdy, kto
kiedykolwiek pracował nad dostatecznie dużym systemem, wie, jak bardzo
jest to prawdziwe. Zawsze można coś poprawić: zwiększyć wydajność,
odchudzić, dopracować; nie ma siódmego dnia, w którym można by
odpocząć i popatrzeć z dumą na ukończone dzieło. Pani
Mincer-Daszkiewicz zdaje się sądzić, że USOS osiągnął stan perfekcji;
nie, nie osiągnął, podobnie jak nie osiągnął go żaden inny system.

A poprawiać jest co. Świadczy o tym pomruk niezadowolenia setek
studentów, niemogących "wbić się" do USOSweb. Gdyby USOS realizowany
był jako przedsięwzięcie komercyjne, to ze względu na to, że realia
rynkowe wymuszają takie myślenie -- ktoś by w końcu przyszedł i
powiedział: "tak nie może być". Nie może, bo bywa nieużywalne w
fundamentalny sposób; nie może, bo udostępnienie produktu w takiej
postaci klientom narazi przedsiębiorstwo na duże straty. Tłumaczenie
się ograniczeniami architekturalnymi jest nie do przyjęcia: jeśli
architektura w obecnej postaci nie pozwala na sensowne działanie
systemu, to znaczy, że trzeba go przeprojektować.

Bardzo starałem się nie oddzielić grubą linią "podejścia biznesowego"
od "akademickiego", bo po obu stronach są i chlubne, i mniej chlubne
przykłady. W ramach promocji tych pierwszych skorzystam z okazji i
polecę stronę [dr Włodzimierza Bzyla] z Uniwersytetu Gdańskiego; widać
z niej pragmatyzm, duże zainteresowanie nowoczesnymi narzędziami i
dążenie do przygotowywania studentów do późniejszej praktyki zawodowej
-- słowem, autor _wie o co chodzi_. Oby takich więcej!

 [C10K]: http://www.kegel.com/c10k.html
 [Nazwisko]: http://dict.pl/dict?word=mincer
 [dr Włodzimierza Bzyla]: http://tao.inf.ug.edu.pl/
