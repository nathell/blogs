---
layout: theme:post
title: Moja ulica murem podzielona
date: 2012-12-04
comments: true
categories: migawki
---

Autobus zjeżdżający z gór wysadza nas na przystanku u bramy starego
miasta. Dokładniej w południowo-zachodniej części, konstatujemy
spojrzawszy na mapę. Określenie "brama" w tym miejscu jest przenośne:
funkcję bramy pełni rondo wyłożone pół asfaltem, pół brukiem; mur,
który kiedyś otaczał miasto, jest teraz rozkopanym rowem, z którego
zaczynają wyrastać fundamenty nie wiadomo czego.

Według mapy, hostel mieści się na starówce, we wschodniej części, tuż
przy granicy. To jakieś półtora kilometra stąd. Wciąż nie wiemy, czy
mają wolne miejsca (taki urok trampowego wyjazdu: nigdy nie wiesz,
gdzie będziesz spać jutro) -- iść tam od razu czy najpierw zadzwonić?
Nie jest daleko, ciepły wieczór zachęca do spaceru. Zabieramy plecaki
i ruszamy.

Miasto tętni życiem, jest gwarno, ludzie siedzą w knajpach albo
niespiesznie przechadzają się od jednej do drugiej. Po kilku minutach
docieramy do ulicy wyglądającej jak główny deptak. Na środku placu,
między konarami drzewa rozsiadł się kot, drzemiąc i niewiele sobie
robiąc z rzeczywistości. Dwa inne krążą między turystami w nadziei na
darmowe żarcie. Jeszcze jeden rzut oka na mapę.

-- _You need help?_ -- z zamyślenia wyrywa mnie jakiś głos.

-- _No, thanks, I'm fine._ -- odpowiadam, odsuwając się na wszelki
wypadek. Ludzie tu bardzo chcą być pomocni, co czasem bywa irytujące:
wystarczy przez chwilę wyglądać na zagubionego.

Powinniśmy pójść na północ, wzdłuż tego deptaku, a potem po jakichś
dwustu metrach skręcić w prawo i iść cały czas prosto. Ulica,
skręcając łukiem o dziewięćdziesiąt stopni z powrotem na północ,
wyprowadzi nas w końcu na przecznicę, przy której jest hostel, a
stamtąd już tylko dwa kroki. Odrywamy wzrok i obiektyw aparatu od
śpiącego kota i ruszamy dalej, zgodnie z planem schodząc z deptaku za
McDonaldem.

I wchodzimy w portal prowadzący do innego świata.

Pierwsze, co rzuca się w oczy, to znacznie mniej przechodniów; ale to
jasne -- przy tej ulicy prawie nie ma kawiarń, więc wszyscy siedzą
przy deptaku, gdzie koncentruje się nocne życie. Przecinamy małe rondo
na przełaj. Dalsza część ulicy nie jest oświetlona, tylko
gdzieniegdzie w oknach palą się światła. Uliczka jest wąska, na
szerokość jednego samochodu, z wąziutkim kawałkiem chodniczka z jednej
strony: prawie trzeba się przytulać do budynków, gdy coś
przejeżdża. Stare szyldy na pozamykanych zakładach wyglądają na
nieodnawiane od lat. Uśmiechamy się na widok jednego z nich głoszącego
NO BORDERS. Jakże adekwatne.

Dalej po prawej stronie ciągnie się mur pokryty graffiti, a po lewej
nie ma już świateł w oknach. A jeszcze chwilę potem nie ma już nawet
okien. To znaczy są, ale zabite deskami albo z powybijanymi szybami,
za którymi piętrzą się sterty gruzu i drewnianych płyt. Noc jest
bezchmurna, księżyc w pełni plus łuna znad żywej części miasta
sprawia, że wszystko wyraźnie widać. 

Wchodzimy w zakręt; więc już niedaleko. Mijane przecznice z jednej
strony są ślepe, zakończone zasiekami z wielkich metalowych beczek,
darni i drutu kolczastego. Granica. Tędy tylko koty przemykają się
niezauważenie między przerwami w barykadzie.

Wychodząc na przecznicę hostelową mijamy ostatni fragment zasieków,
obok którego, na ogrodzonym drucianą siatką posterunku na przestrzeni
nie większej niż dwa na dwa metry, stoi żołnierz z
karabinem. ONZ-owski? To nie może być łatwe, tak stać godzinami,
bezczynnie. Zastanawiamy się, jak często zdarza się, że im odbija i
zaczynają strzelać do przechodniów.

I absurdalna wydaje się myśl, że wciąż jesteśmy w mieście, które jest
stolicą państwa członkowskiego UE. Ale to prawda. Jest tylko jedno
takie miasto.

Λευκωσία.

Lefkoşa.

Nikozja, ostatnia podzielona stolica świata.

------------

Drewniane drzwi są zamknięte na klucz, ale w oknie świeci się
światło. Zaglądam: duże, nieumeblowane pomieszczenie to zapewne to, co
strona internetowa szumnie nazywa salą konferencyjną. Ktoś się tam
snuje i gotuje herbatę. Po chwili drzwi otwierają się.

-- _Hello, would you have two beds available for tonight?_

-- _No, no place._ -- Młody człowiek słabo mówi po angielsku.

-- _Not even a free scrap of floor? We have sleeping bags._ --
upewniam się. 

-- _Sorry, no._

Trudno. Wracamy niedaleko punktu startowego, gdzie w hotelu Delphi
znajdujemy pokój dwa razy droższy, ale za to na najwyższym piętrze
i z niezłym widokiem na stare miasto z tarasu. Na horyzoncie za
gruzami powiewają flagi Turcji i TRNC, Cypru Północnego.
