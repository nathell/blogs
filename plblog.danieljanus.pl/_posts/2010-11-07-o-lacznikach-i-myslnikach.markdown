---
layout: theme:post
title: "O łącznikach i myślnikach w metrze, czyli dlaczego typografii powinno się uczyć w szkołach"
date: 2010-11-07
comments: true
categories:
---

Lubię ekrany informacyjne zainstalowane w metrze warszawskim, tak na
stacjach, jak i w pociągach; pozwalają nie nudzić się, gdy akurat nie
mam pod ręką niczego innego do czytania. Jednak treść prezentowana na
tych wyświetlaczach pozostawia często wiele do życzenia, także pod
względem jej prezentacji.

<img src="/images/posts/metro.jpg">

Przykład można zobaczyć na powyższym zdjęciu. Rzuca się w oczy błąd
typograficzny: w funkcji myślnika, a więc otoczonego odstępami znaku
oddzielającego dwie odrębne części myśli zawartej w wypowiedzeniu,
użyty jest tu dywiz (-) zamiast dłuższej pauzy (—) lub półpauzy (–).

Na [Wikipedii] można znaleźć dobre omówienie różnic między tymi
znakami, nie będę się więc rozpisywał na ten temat.

To częsty błąd, i ktoś mógłby powiedzieć, że się czepiam. Zapewne tak;
jestem wyczulony na tego typu pomyłki. Gdy widzę taki błąd na czyjejś
prywatnej stronie internetowej, przechodzę nad nim do porządku
dziennego. Gdybym wiedział, że to jednorazowa wpadka i w innych
artykułach znaki interpunkcyjne stosowane są poprawnie — zmełłbym w
ustach przekleństwo. Jest jednak inaczej. _Za każdym razem_, kiedy na
ekranach metra powinna pojawić się gdzieś pauza, widzę w tym miejscu
dywiz. Uważam to za niechlujstwo godne publicznego piętnowania.

Te komunikaty są dziennie czytane przez dziesiątki tysięcy osób. Błąd
widziany wielokrotnie przenika w końcu do podświadomości, stając się
złym nawykiem. Ten sam zarzut można zresztą podnieść w stosunku do
stron internetowych Gazety Wyborczej, z której — jak widać — pochodzi
notka ze zdjęcia.

Zapytajmy jednak, skąd wziął się błąd? Zapewne osoby przygotowujące
notki mają tyle pracy, że nie mają czasu na typograficzną
redakcję. Tego typu praca może być jednak z powodzeniem wykonywana
automatycznie, przez oprogramowanie wyświetlające artykuły. Każdy
procesor tekstu zamienia otoczone spacjami łączniki na myślniki w
czasie pisania; dla stron internetowych istnieje [SmartyPants] i jego
odpowiedniki. Czasy, kiedy taka zamiana była utrudniona technicznie,
minęły wraz z upowszechnieniem się Unikodu. Szkoda, że tu tego
zabrakło.

A zabrakło dlatego, że świadomość typograficzna w polskim
społeczeństwie (a więc i u autora oprogramowania) jest niska. Uczymy
się w szkole, że nie należy zostawiać jednoliterowych słów na końcach
linijek (por. wystające _w_ na zdjęciu), że na początku akapitów robi
się wcięcia, że marginesy są istotne — i to wszystko. Ta wiedza
wystarcza do zapewnienia estetyki tekstów pisanych ręcznie, ale w
dobie komputerów i Internetu to nie wszystko. Kiedyś zdecydowana
większość tekstu drukowanego, z jakim mieli styczność ludzie, składana
była przez zawodowych zecerów. Dziś każdy może wydrukować cokolwiek na
drukarce, ale nie każdy potrafi sprawić, aby wynik jego pracy był
estetyczny.

Podstawy typografii powinny być nauczane w szkole podstawowej. Nie
trzeba do tego osobnego przedmiotu; wystarczy kilka godzin na lekcjach
polskiego lub plastyki. Gdyby więcej osób znało różnicę między
cudzysłowem a znakiem cala, świat stałby się ładniejszy.

 [SmartyPants]: http://daringfireball.net/projects/smartypants/
 [Wikipedii]: http://pl.wikipedia.org/wiki/Pauza_(znak_typograficzny)#Zastosowanie
 
