---
layout: theme:post
title: Homofobiczny brak umiejętności czytania ze zrozumieniem
date: 2013-05-17
comments: true
categories: homofobia debunk
---

Takie coś mnie zaatakowało na Facebooku:
 
{% img /images/homofobia.jpg %}

W skrócie: autor grafiki zestawia dane o pobiciach na tle homofobii z
danymi o liczbie zarejestrowanych w Polsce pobić i odsetku osób 
homoseksualnych wśród całej populacji i wychodzi mu, że coś się
nie zgadza, ergo _geje ściemniają_. 

Czy te wyliczenia są słuszne?

Byłyby, gdyby liczby przytoczone przez autora znaczyłyby właśnie to,
co autorowi wydaje się, że znaczą. W szczególności, jeśli dobrze rozumiem,
autor zakłada, że owe 17,7% jest odsetkiem osób homoseksualnych w społeczeństwie,
które zostały pobite ze względu na swoją orientację; innymi słowy -- że to 
estymacja stosunku liczby homoseksualnych ofiar pobić do liczby wszystkich 
homoseksualistów w społeczeństwie.

Byłoby tak, gdyby owa próbka 423 osób była losową, reprezentatywną próbą
populacji homoseksualistów, niezależnie od wartości zmiennej "bycie ofiarą
przemocy". Tymczasem sięgając do źródła, czyli [raportu KPH][1] w części
dotyczącej metodologii badania czytamy:

 > W związku z powyższym zasadne stało się zdefiniować grupę
 > respondentów, **zawężając ją do osób, które spotkały się z przemocą
 > motywowaną homofobią**, ale nie ograniczać jej jedynie do osób
 > nieheteroseksualnych.

(Podkreślenie moje).

Innymi słowy, ten raport jest zupełnie o czymś innym. To nie są statystyki
mówiące o tym, _jak często_ ludzie (niekoniecznie homoseksualiści!) 
padają ofiarą przemocy na tle homofobicznym. Te liczby mają za zadanie
oddać _charakter_ owej przemocy i dana, na którą powołuje się autor
grafiki, oznacza w istocie, że _co piąty akt przemocy_ w badanej próbie
miał charakter pobicia.

W ten sposób wykorzystanie źle zinterpretowanych danych doprowadziło
do wniosków, które można określić jako, ekhm, OKDP (O Krztynę za
Daleko Posunięte).

----------------------------------------------------------------

Zatrzymajmy się na chwilę. Zastanówmy się, jak łatwo było takiego
błędu uniknąć: wystarczyło przeczytać ze zrozumieniem cały tekst, a
nie tylko wyłapywać fragmenty pasujące do z góry założonej
tezy. Internet jednak rozleniwia. Łatwo jest czytać pobieżnie, a
jeszcze łatwiej bezkrytycznie, bez weryfikacji, repostować na fejsie
obrazki pasujące do naszej linii światopoglądowej, dając wiarę,
że ktoś inny wykonał za nas czarną robotę krytyka.

Brzmi znajomo?

To nie jest grzech tylko korwinistów. Ja sam go popełniam znacznie
częściej, niżbym chciał, widywałem podobne błędy w wykonaniu
wielu naprawdę inteligentnych ludzi, i zdarza się po obu stronach
dowolnej światopoglądowej barykady: uciekamy od krytycznego 
oceniania własnych poglądów i konfrontowania ich z danymi.

----------------------------------------------------------------

Tymczasem oto jakie wnioski, nie sprawdziwszy źródeł, wyciąga osoba,
która udostępniła tę grafikę w moim strumieniu:

> Co za klapki na oczach :D 
>
> Przecież pierwszy wniosek, jaki powinien
> się narzucić po przeczytaniu tych liczb, jest taki, że szacunek
> mówiący o 5-7%-owej reprezentacji homoseksualistów w społeczeństwie
> jest jakieś dziesięć razy zawyżony. Tym bardziej, że pochodzi z
> najmniej wiarygodnego źródła: z tego, co sami mówią o sobie.
> 
> Tja... A wiecie, jaki odsetek Polaków stanowią żarliwi katolicy? Nie
> wiecie? To spytajcie kilku żarliwych katolików. I niech Wam nie
> przyjdzie do głowy kwestionować ich odpowiedzi rzędu 95%, bo
> przecież pochodzi prosto ze środowiska :D
 
Widzicie subtelną ekwiwokację?

Wyrażenie "to, co sami mówią o sobie" można rozumieć na dwa sposoby:

 - to, co _każdy z nich_ (tj. homoseksualistów) mówi _o sobie samym_;
 - to, co _każdy z nich_ mówi _o nich jako całości_.

Nie sposób wyobrazić sobie badań naukowych opartych na pytaniu
sformułowanym: "Jak wiele Pana/Pani zdaniem jest w Polsce osób
homoseksualnych?" zamiast "Czy uważa Pan/Pani siebie za osobę
homoseksualną?" Gdyby ktoś miał wątpliwości, znowu: łatwo sprawdzić
metodologię [pierwszego z brzegu badania][2]. Tymczasem to właśnie
sugeruje komentator w prześmiewczym trzecim akapicie swojej wypowiedzi.

_Klapki na oczach_, indeed. 

Smutno mi. Niezależnie od wszystkiego uważam, że zacietrzewienie, 
zadufanie, zapatrzenie w swój jedynie słuszny punkt widzenia i chęć
udowodnienia go światu za wszelką cenę -- nigdy nie sprzyjają 
konstruktywnej dyskusji. 

 [1]: http://www.kph.org.pl/publikacje/raport_przemoc.pdf
 [2]: http://www.esri.ie/UserFiles/publications/20061016131112/BKMNEXT084_Main%20Report.pdf
